- title: Arrestati 230 tifosi del Napoli a Eindhoven "per impedire disordini" prima della Champions
  link: https://www.fanpage.it/sport/calcio/arrestati-180-tifosi-del-napoli-a-eindhoven-per-impedire-disordini-prima-della-partita-di-champions/
  category: null
  image: https://staticfanpage.akamaized.net/wp-content/uploads/sites/27/2025/10/GettyImages-2238302054-1761024069481-1024x274.jpg
  info: Il provvedimento preso "per violazione del regolamento comunale sugli assembramenti"
  fullContent: |-
    La polizia olandese ha arrestato a Eindhoven 230 tifosi del Napoli che si trovavano a Fuutlaan, nei pressi del centro cittadino. Il provvedimento è scattato alla vigilia della partita di Champions League con il PSV in programma questa sera (ore 21) per "impedire che dessero origine a disordini" e per aver violato il regolamento comunale in materia di assembramenti. "Si sono radunati in vari punti della città" e alcuni di loro, oltre a essere stati trovati sprovvisti di biglietto e per questo ritenuti potenzialmente più pericolosi, hanno tenuto "comportamenti provocatori": è la nota della polizia su quanto accaduto. Gli ultimi aggiornamenti forniti dalle autorità e riportati dai media olandesi spiegano anche che, una volta interrogati nella stazione di polizia di Mathildelaan dove sono stati condotti in autobus, i sostenitori partenopei saranno rilasciati entro la giornata odierna ed espulsi con una multa e un divieto di accesso al centro città per 24 ore.
    Il ministro degli Esteri, Antonio Tajani, ha scritto un messaggio su X sulla vicenda: "Sto seguendo il caso dei tifosi del Napoli fermati a Eindhoven per controlli prima della partita di calcio di stasera. L'Ambasciata all'Aja ha già inviato del personale e sono già presenti agenti della Digos italiana. La polizia olandese allontanerà i tifosi senza biglietto. Per ogni necessità si può contattare l'Ambasciata al numero +31 651541399".
    L'intervento delle forze dell'ordine rientra nel piano di sicurezza preventivo messo in atto in occasione del match di Coppa e per il timore di scontri: il sindaco di Eindhoven, Jeroen Dijsselbloem, aveva circoscritto in via preventiva le aree ritenute ad alto rischio in occasione dell'incontro, con la polizia autorizzata a effettuare perquisizioni o prendere altre misure preventive per tutelare l'ordine pubblico.
    L'arrivo dei supporters campani era particolarmente temuto visti i precedenti che risalgono a qualche anno fa, quando si recarono ad Amsterdam per la sfida di Champions con i ‘lancieri': allora un centinaio di ultras vennero arrestati alla stazione centrale. Gli agenti avevano intimato loro di lasciare quella zona della città e al rifiuto dei supporters sono intervenuti, portando via quel gruppo "numeroso" e caratterizzato da una "certa atmosfera".
    "Ci hanno perquisiti e identificati senza che avessimo fatto nulla di pericoloso – le parole di uno dei tifosi riportate dall'Agenzia Ansa -. Siamo stati trattati come criminali. Ci sono stati annullati i biglietti della partita".
    Non si erano verificate risse o incidenti, né erano stati segnalati contatti o scaramucce con la tifoseria olandese ma la polizia ha voluto evitare che la situazione potesse degenerare e ha effettuato la retata dopo il rifiuto degli ospiti a lasciare quell'area ritenuta off limits. È questa, infatti, la versione raccontata all'agenzia di stampa ANP da un portavoce delle forze dell'ordine chiarendo la natura "deterrente" alla base dell'intervento. Per lo stesso motivo, altri quattro tifosi del Napoli sono stati fermati in altre zone della città di Eindhoven e invitati ad allontanarsi oppure a disperdersi. Quanto al match delle 21, allo stadio di Eindhoven sono attesi 1600 ultras provenienti dall'Italia.
- title: "Consolato italiano non rilascia i visti per uscire da Gaza: “Farnesina tace, responsabilità penali”"
  link: https://www.fanpage.it/politica/consolato-italiano-non-rilascia-i-visti-per-uscire-da-gaza-farnesina-tace-responsabilita-penali/
  category: Intervista
  image: https://staticfanpage.akamaized.net/wp-content/uploads/2025/10/GettyImages-2241063836-1024x683.jpg
  info: null
  fullContent: |-
    Oltre 50 persone di Gaza aspettano di ottenere il visto che permetterà loro di venire in Italia. A rilasciare questo documento fondamentale è il Consolato generale d'Italia a Gerusalemme che, però, non si è ancora attivato, nonostante il Tribunale di Roma in questi mesi abbia riconosciuto un obbligo immediato in capo alle autorità italiane di adoperarsi per consentire ai gazawi di lasciare la Striscia.
    "Se le autorità italiane continueranno a essere inadempienti possiamo ipotizzare una responsabilità penale in capo ai funzionari del Ministero degli Esteri, e del Consolato a Gerusalemme, perché non stanno dando seguito a un ordine dell'autorità giudiziaria. Se a causa di questa omissione una delle persone che hanno diritto a ottenere il visto umanitario dovesse essere uccisa, la corresponsabilità ricadrebbe anche sulle autorità italiane che non hanno fatto tutto ciò che era in loro potere per farla entrare in Italia". Lo spiega a Fanpage.it l'avvocato Dario Belluccio dell'Associazione per gli Studi Giuridici sull'Immigrazione (ASGI).
    Belluccio, insieme a un gruppo di avvocati di cui fa parte anche Nazzarena Zorzella, sta seguendo i ricorsi al Tribunale di Roma presentati da diverse famiglie di gazawi in attesa del visto umanitario. Secondo ASGI, se i funzionari del Consolato italiano a Gerusalemme, e per estensione della Farnesina, dovessero continuare a non rilasciarli contravvenendo agli ordini dei giudici, potrebbero andare incontro a un'azione penale.
    "Dal un punto di vista tecnico-giuridico è plausibile ipotizzare un'omissione di atti di ufficio – sottolinea Belluccio – Quello che sta succedendo a Gaza è un genocidio e la vita delle persone della Striscia è a rischio ogni istante, questo dovrebbe spingere le autorità italiane a intervenire con ogni strumento a disposizione, e con ogni rapidità e urgenza, per cercare di impedire che la situazione si aggravi ulteriormente".
    Non solo, i giudici di Roma, nelle ordinanze che Fanpage.it ha visionato, impongono al Consolato a Gerusalemme, e alla Farnesina stessa, di attivarsi in maniera immediata e con tutti i mezzi a disposizione, allo scopo di rilasciare i visti e permettere ai richiedenti l'ingresso in Italia. Ma tre mesi dopo nulla è cambiato, nonostante i provvedimenti giudiziali e i ricorsi presentati dai legali di ASGI.
    Zorzella aggiunge che da mesi il Consolato italiano a Gerusalemme si nasconde dietro al silenzio: "Lo schema è sempre lo stesso: i funzionari ci invitano a compilare il format per la richiesta di visto, noi lo facciamo subito, ma dopo tutto si ferma e non rispondono più alle pec che inviamo, per questo siamo costretti a depositare i ricorsi. Questo è lo schema entro cui stiamo lavorando: il silenzio più totale".
    Il visto rilasciato dal Consolato italiano a Gerusalemme è requisito imprescindibile perché le autorità straniere, israeliane, giordane ed egiziane, consentano il transito dei gazawi sui loro territori per raggiungere Roma. "Non è stata fornita neanche la prova che ci siano stati effettivi contatti tra le autorità italiane e quelle israeliane per permettere l'uscita di queste famiglie dalla Striscia di Gaza – sottolinea Belluccio – È vero che l'evacuazione non può essere un obbligo imposto all'Italia, perché dipende da autorità straniere, tuttavia il nostro paese avrebbe dovuto attivarsi in tal senso, e in ogni caso avrebbe comunque dovuto rilasciare i visti. Ma non è stato fatto".
    "Il rilascio dei visti – aggiunge l'avvocata Zorzella – è un'attività totalmente autonoma dello Stato italiano che non dipende dalle autorizzazioni di Israele, Giordania ed Egitto per il transito sul loro territorio. È l'autorizzazione a entrare sul territorio nazionale ed è di esclusiva competenza dell'Italia. In questo caso, inoltre, deve essere concesso in forza di un preciso ordine giudiziale del Tribunale, circostanza che dà anche più forza per interloquire a livello diplomatico con le altre autorità straniere".
    In questi mesi, la Farnesina ha spiegato in diverse note ufficiali dirette alla stampa di aver avviato "serrati colloqui diplomatici" con Israele. Queste interlocuzioni hanno permesso l'apertura dei corridoi universitari per studenti e ricercatori palestinesi – anche se non possono portare con loro le famiglie, compresi i figli minorenni – ma nessuna comunicazione sarebbe stato fornita agli avvocati che stanno seguendo le famiglie in attesa del visto umanitario.
    "Lo sforzo dell'Italia deve essere dimostrato innanzitutto dando i visti, e poi i colloqui con le autorità straniere vanno dimostrati. A noi non hanno comunicato nulla", fa sapere Belluccio.
    Zorzella ha 40 anni di esperienza nel campo del diritto all'immigrazione, ma non si era mai trovata davanti a una situazione simile: "Anche per noi avvocati di ASGI questo immobilismo è una novità, non ci sono precedenti. È la prima volta che a fronte di ordini giudiziali il Ministero resta completamente inerte e non risponde. Può succedere che la pubblica amministrazione non risponda oppure lo faccia negativamente, ma non quando arriva un ordine giudiziale, in questo caso sussiste un obbligo di adempimento".
    Eppure anche la situazione in corso nella Striscia, a fronte di un cessate il fuoco sempre più fragile, è unica nel suo genere: "Non c'è nulla di paragonabile a quello che sta avvenendo a Gaza, almeno negli ultimi anni – sostiene Belluccio – L'Italia dovrebbe lavorare per prevenire ed evitare ogni genocidio in forza della Convenzione internazionale che ha sottoscritto nel 1948. Una delle attività da porre in essere è proprio quella di garantire la libertà di movimento delle persone che vogliono uscire da Gaza".
- title: "Oggi Vance in Israele. Trump: “Hamas faccia ciò che deve o sua fine veloce e brutale”"
  link: https://www.fanpage.it/live/gaza-israele-hamas-tregua-diretta-news-21-ottobre/
  category: Live
  image: https://staticfanpage.akamaized.net/wp-content/uploads/2025/10/gaza-trump-netanyahu.jpg
  info: "Neonata arrivata da Gaza operata al Meyer di Firenze: asportato tumore pesante 3 volte più del suo corpo"
  fullContent: |-
    Le ultime notizie in diretta sulla tregua tra Israele e Hamas e il cessate il fuoco a Gaza di oggi, martedì 21 ottobre. Tregua ancora in bilico a Gaza, dopo i raid dei giorni scorsi. Oggi il vicepresidente USA Vance arriva in Israele, dopo la visita di ieri di Witkoff e Kushner. Ma da Washington cresce la preoccupazione per una possibile violazione degli accordi. In particolare, la Casa Bianca è sempre più preoccupata che il premier israeliano Benjamin Netanyahu possa far fallire l'accordo di cessate il fuoco nella Striscia. Trump: "Hamas faccia ciò che deve o sua fine veloce e brutale".
    Intanto le Idf identificano una nuova salma di ostaggio, è sergente maggiore Haimi. Stasera, alle 21 ora locale, saranno consegnati altri due corpi di ostaggi.
    Hamas è stato fortemente indebolito ma non ancora distrutto. Nei suoi ranghi restano tra 15 e 25 mila miliziani e, secondo gli esperti, il gruppo potrebbe reclutare nuovi membri spinti dal numero altissimo di vittime civili palestinesi. Lo ha dichiarato alla NBC Shalom Ben Hanan, ricercatore dell’Istituto Internazionale per l’Antiterrorismo della Reichman University ed ex funzionario dello Shin Bet. «Forse la minaccia non è immediata, ma il potenziale di Hamas è ancora lì», ha spiegato.
    Giora Eiland, ex capo del Consiglio di sicurezza nazionale israeliano, ha ricordato che il 90% dei razzi del gruppo è stato abbattuto e che Hamas ha perso circa 20 mila combattenti, ma dispone ancora di armi leggere e lanciarazzi. Israele, ha aggiunto, ha colpito duramente i siti di produzione e le rotte di contrabbando: «Non basta togliere il pesce, bisogna togliere la canna da pesca».
    Tutti gli analisti concordano sul fatto che la rete di tunnel sotterranei resta il principale punto di forza di Hamas. Secondo Eiland, tra il 70% e l’80% di questi passaggi sarebbe ancora intatto. Il ministro della Difesa Israel Katz ha dichiarato che l’IDF concentrerà ora gli sforzi sulla loro completa distruzione, mentre l’esercito continua a operare a Rafah, dove alcuni soldati sono stati attaccati domenica da miliziani armati.
    "C'è speranza che la guerra a Gaza possa finalmente giungere al termine. Il nostro ordine regionale e globale si sta ridisegnando. E l'Europa deve lottare per il suo posto nel mondo, dove alcune grandi potenze sono ambivalenti o ostili nei nostri confronti". Lo ha detto la presidente della Commissione Ue Ursula von der Leyen. "Quando parliamo di indipendenza dell'Europa, parliamo della nostra capacità di plasmare questo nuovo ordine", "Questo è vero in Medio Oriente, dove l'Europa deve svolgere un ruolo nella ricostruzione di Gaza, nel rilancio della soluzione dei due Stati. Così come nell'incoraggiare la nascita di una nuova Siria"
    Hamas fa sapere che stasera, alle 21 ora locale, consegnerà altri due corpi di ostaggi. Le Brigate Ezzedine al-Qassam, l'ala armata di Hamas, hanno dichiarato che "consegneranno i corpi di due prigionieri israeliani riesumati oggi nella Striscia di Gaza alle 21:00 ora di Gaza (18:00 GMT)". I militanti hanno finora consegnato 13 dei 28 corpi degli ostaggi che Hamas si era impegnata a restituire in base all'accordo.
    Donald Trump ha ammonito Hamas a rispettare l'accordo di Sharm el Sheikh o la reazione sarà durissima. "C'è ancora speranza che Hamas faccia ciò che è giusto. Se non lo fanno, la fine di Hamas sarà veloce, furiosa e brutale", ha scritto il presidente americano su Truth.
    "Numerosi dei nostri ora grandi alleati in Medio Oriente e nelle aree che circondano il Medio Oriente mi hanno esplicitamente e fortemente, con grande entusiasmo, informato che avrebbero accolto con favore l'opportunità, su mia richiesta, di andare a Gaza con una forza pesante e ‘raddrizzare il nostro Hamas' se continua a comportarsi male, in violazione dell'accordo", ha scritto ancora Trump. "Ho detto a questi paesi, e a Israele, ‘Non ancora'! C'è ancora speranza che Hamas faccia ciò che è giusto. Se non lo fanno, la fine di Hamas sarà veloce, furiosa e brutale!", ha riferito. " Vorrei ringraziare tutti quei paesi che hanno chiesto aiuto. Inoltre, vorrei ringraziare il grande e potente paese dell'Indonesia, e il suo meraviglioso leader, per tutto l'aiuto che hanno mostrato e dato al Medio Oriente e agli Stati Uniti", ha concluso.
    Donald Trump avvisa su Truth che molti alleati degli Usa nella regione del Medio Oriente si sono detti pronti, su sua richiesta, ad entrare a Gaza per "raddrizzare" Hamas se continua ad agire male violando l'accordo di pace ma che lui li ha frenati, compreso Israele, perche' "c'e' ancora speranza che Hamas faccia ciò che è giusto". "Se non lo faranno, la fine di Hamas sarà rapida, furiosa e brutale!", ha pero minacciato.
    I cristiani in Israele stanno affrontando un livello di violenza e ostilità mai registrato prima, con estremisti ebrei che hanno preso di mira istituzioni religiose e leader ecclesiastici. È quanto emerge dal Rapporto sulla libertà religiosa pubblicato dalla fondazione pontificia Aiuto alla Chiesa che Soffre (ACS), che analizza la situazione dopo gli eventi del 7 ottobre. Il documento sottolinea come la coalizione di estrema destra guidata dal premier Benjamin Netanyahu abbia accentuato le divisioni etniche e religiose nel Paese. ACS segnala inoltre che il crollo del turismo religioso ha aggravato le già difficili condizioni economiche delle comunità cristiane in Terra Santa.
    "Dobbiamo lavorare per sostenere questa tregua difficile" a Gaza, "noi continuiamo a lavorare intensamente, ieri c'è stata una missione del ministero degli Esteri a Ramallah per parlare di ricostruzione, oggi a Gerusalemme e domani sarà ad Amman. "Giovedì il ministro Bernini andrà a prendere 100-150 studenti palestinesi che verranno a studiare in Italia. Continua il corridoio universitario per formare la futura classe dirigente dello Stato palestinese. Noi continuiamo a fare tutto ciò che è possibile sostenendo il dialogo e lavorando perché la tregua possa trasformarsi in pace", ha detto il ministro degli Esteri Antonio Tajani, a margine di una conferenza stampa di Forza Italia alla Camera.
    Il presidente francese Emmanuel Macron ha definito "un’urgenza assoluta" la riapertura dei punti di accesso a Gaza per consentire l’ingresso degli aiuti umanitari, sottolineando che il cessate il fuoco resta "molto fragile". In conferenza stampa a Lubiana con il premier sloveno Robert Golob, ha chiesto che Hamas rispetti gli impegni presi e che la comunità internazionale agisca subito per garantire il passaggio di aiuti, cibo e medicinali alla popolazione civile. Macron ha inoltre ribadito la necessità di soccorrere i feriti e di trasferire fuori da Gaza le persone più vulnerabili per ricevere cure negli ospedali della regione. Il presidente francese ha poi sollecitato una risoluzione del Consiglio di Sicurezza dell’ONU per definire "un quadro internazionale di governance e sicurezza" per il futuro del territorio. Anche i leader dei nove Paesi UE del Med9, riuniti in Slovenia, hanno chiesto "lo sblocco immediato di tutti gli aiuti umanitari per Gaza" e l’apertura dei valichi, incluso quello di Rafah.
    Aumenta il bilancio delle vittime a Gaza. Secondo quanto affermato dal Ministero della Salute, nelle ultime 24 ore sono stati trasportati negli ospedali di Gaza i corpi di 13 palestinesi e di otto feriti. Dall'ottobre 2023, almeno 68.229 persone sono state uccise e 170.369 ferite negli attacchi israeliani a Gaza.
    Il Comitato Internazionale della Croce Rossa ha annunciato di aver trasferito i resti di 15 palestinesi detenuti in Israele nella Striscia di Gaza, nell'ambito dell'accordo di cessate il fuoco tra Israele e Hamas. "Il Comitato Internazionale della Croce Rossa ha completato oggi il trasferimento dei corpi dei palestinesi deceduti alle autorità di Gaza, agendo da intermediario neutrale. Le autorità sanitarie locali di Gaza hanno confermato che il numero di corpi ricevuti oggi è di 15", ha affermato in una nota. In base all'accordo di cessate il fuoco di Gaza, Israele deve consegnare i corpi di 15 palestinesi per ogni ostaggio israeliano deceduto restituito.
    Al momento a Gaza la tregua sembra essere ripresa, ma i valichi restano chiusi e gli aiuti umanitari ancora bloccati. Oxfam ha denunciato a Fanpage.it l’esclusione delle ONG e la gravissima crisi umanitaria ancora in corso nella Striscia. "A Gaza non è cambiato quasi nulla. Sì, i valichi di Kisufim e Karem Shalom sono stati riaperti parzialmente, ma solo per far passare qualche camion delle Nazioni Unite e pochi beni commerciali. Le ONG, che prima garantivano il grosso degli aiuti, sono ancora fuori da tutto. Il meccanismo umanitario previsto dalla Risoluzione 2720 semplicemente non è mai stato attivato", ha spiegato Paolo Pezzati, Portavoce per le crisi umanitarie di Oxfam.
    Il capo dell'intelligence egiziana Hassan  Rashad è arrivato in Israele per discutere della  Striscia di Gaza e degli sforzi in atto per restituire le salme degli ostaggi israeliani e quelle delle vittime palestinesi. Nell'agenda di Rashad sono previsti incontri con il primo ministro israeliano  Benjamin Netanyahu, il capo dello Shin Bet David Zini e il ministro  della Difesa Israel Katz. In Israele Rashad incontrerà anche gli inviati del presidente degli  Stati Uniti Donald Trump, Steve Witkoff e Jared Kushner, per consolidare il cessate il fuoco nella Striscia di Gaza, come spiega  l'egiziana al-Qahera news.
    Il flusso di aiuti verso Gaza sta aumentando, ma è ancora ben lontano dall'obiettivo giornaliero ideale di 2.000 tonnellate: lo ha affermato oggi il Programma alimentare mondiale (Wfp) aggiungendo che "per poter raggiungere questo obiettivo, dobbiamo utilizzare fin da subito ogni valico di frontiera". Il portavoce dell'organizzazione, Abeer Etefa, ha affermato che le forniture importate finora sarebbero sufficienti a sfamare mezzo milione di persone per due settimane potendo utilizzare solo i valichi di Kerem Shalom e Kissufim.
    Medici Senza Frontiere ha riaperto la clinica di Gaza City, dove in soli 6 giorni sono stati curati più di 500 pazienti, la maggior parte dei quali con traumi. Molti di loro non hanno avuto accesso a cure adeguate e medicazioni per intere settimane. Nel nord della Striscia, MSF continua anche a supportare l'ospedale materno-infantile di Al-Helou e quello di Al Shifa. Dal 14 ottobre le équipe di MSF hanno inoltre ripreso la distribuzione di acqua con autocisterne a Gaza City. Per 7 giorni consecutivi, MSF ha fornito tra i 90 e i 120 metri cubi di acqua potabile al giorno, distribuita in massimo 14 punti di distribuzione. Attualmente MSF sta valutando la possibilità di aumentare ulteriormente il volume delle attività, considerando anche che sempre più persone stanno tornando dal sud. MSF è impegnata a fornire assistenza medica ai palestinesi, cercando di raggiungere i pazienti ovunque si trovino. Nel sud della Striscia di Gaza, MSF continua a supportare l'ospedale Nasser e gestisce 3 centri di assistenza sanitaria di base. Nella zona centrale, MSF supporta il pronto soccorso e la clinica per il trattamento delle ferite dell'ospedale Al-Aqsa e gestisce 2 ospedali da campo a Deir Al-Balah.
    I corpi di altri 15 palestinesi sono stati consegnati da Israele e portati al Nasser Medical Complex, loha riferito una fonte medica, aggiungendo che si tratta del sesto lotto di resti ad essere restituito come parte degli accordi di tregua a Gaza che prevedono lo scambio con i corpi  degli ostaggi israeliani morti a Gaza
    Un funzionario di alto grado dell'ufficio del premier israeliano descrive come "Ottimo" l'incontro delle  scorse ore tra Benjamin Netanyahu, l'inviato di Donald Trump, Steve Witkoff, e il genero del presidente degli Stati Uniti, Jared Kushner. Si è parlato "di cose su cui erano d'accordo sin dall'inizio – ha  detto la fonte dopo le indiscrezioni sui timori che regnerebbero a Washington di cui ha scritto il New York Times – Non c'è stato alcun disaccordo. Era tutto davvero chiaro tra le due parti".
    "La situazione si sta evolvendo rapidamente, ma rimane profondamente fragile, in particolare per quanto riguarda le dinamiche in corso a Gaza e le sue più ampie implicazioni per il Medio Oriente", "nonostante il recente cessate il fuoco e l'accordo di rilascio degli ostaggi tra Israele e Hamas, la situazione umanitaria a Gaza rimane catastrofica. La prima fase dell'accordo ha mostrato segnali promettenti con il rilascio di ostaggi e prigionieri politici. Si tratta di un risultato importante e di un immenso sollievo per le loro famiglie. Tuttavia, dobbiamo vedere progressi tangibili su tre fronti critici. In primo luogo, il rilascio completo anche di tutti gli ostaggi deceduti, il ritiro dell'esercito israeliano secondo le linee concordate e il flusso sostanziale e senza ostacoli di aiuti umanitari a Gaza. L'Unione Europea è in una posizione unica per svolgere un ruolo fondamentale in questa delicata situazione. Siamo pronti a contribuire al piano globale in 20 punti volto a stabilizzare la regione, continuando al contempo a collaborare con l'Autorità Nazionale Palestinese e il governo israeliano". Lo dice la commissaria europea per il Mediterraneo, Dubravka Suica, nel suo intervento a in un dibattito sul Medio Oriente alla plenaria del Parlamento europeo.
    Il vicepresidente degli Stati Uniti J.D. Vance è atterrato all'aeroporto israeliano Ben-Gurion per una visita di due giorni.  Secondo i media locali, Vance dovrebbe recarsi nel sud del Paese, verso il quartier generale della neonata forza sostenuta dagli Stati Uniti, per supervisionare l'attuazione del cessate il fuoco a Gaza. Domani incontrera' a Gerusalemme il primo ministro Benjamin Netanyahu e il presidente Isaac Herzog.
    A Gaza compaiono i primi segnali stradali  che indicano la posizione della linea gialla dietro la quale non è consentito andare. Copre il 53% dell'area di Gaza in cui sono presenti le forze israeliane e i palestinesi che hanno tentato di attraversare questa linea gialla sono stati presi di mira e uccisi dalle forze israeliane. Inizialmente, non c'erano cartelli che indicassero la posizione della linea gialla. Alcune persone non sapevano nemmeno che ne esistesse una ma, come racconta Al Jazeera, ora le forze armate israeliane stanno installando cartelli per identificare la posizione di questa linea gialla, oltre a mettere in guardia i palestinesi dal superarla.
    "Hamas è un ostacolo alla pace, deve consegnare le armi". Lo dice il leader dell'Anp, Abu Mazen in una intervista esclusiva al Corriere della Sera. Secondo lo storico leader palestinese, che il 7 novembre sarà a Roma dove incontrera' Giorgia Meloni, Sergio Mattarella e Papa Leone XIV. "Dopo l'attuazione della prima fase dell'accordo" sul cessate il fuoco a Gaza "chiederò all'Italia il riconoscimento dello Stato palestinese", ha annunciato lo stesso Abu Mazen.
    La Santa Sede “è preoccupata” per la tregua a Gaza che sembra già essere ‘finita’ con le violenze degli ultimi giorni, ma “è piena di speranza che il Piano di pace possa funzionare”. Così il cardinale Pietro Parolin, segretario di Stato, si pronuncia sulla situazione in Terra Santa a margine della presentazione ufficiale dell'ultima edizione del Rapporto sulla Libertà Religiosa nel Mondo. Rispondendo alle domande dei cronisti sulle vessazioni che vivono i cristiani in Cisgiordania, in particolare nel villaggio di Taybeh, da parte dei coloni israeliani, ha a ffermato:  “Certamente lì il problema è molto complesso, però non riusciamo a capire come mai questi cristiani che vivono la loro vita normale possano essere oggetto di tanto accanimento nei loro confronti”, afferma Parolin. “Parlare di persecuzione è un po’ problematico, ma certamente sono situazioni che non possiamo accettare”.
    Al Meyer di Firenze una neonata di Gaza, nata prematura e pesante 1,5 chili, è stata salvata con un intervento d’urgenza: i chirurghi hanno rimosso un rarissimo tumore sacro-coccigeo dalle dimensioni eccezionali: pesava quasi tre volte la piccola. Le condizioni della bimba sono ora in miglioramento.
    Il vicepresidente statunitense, JD Vance, incontrerà oggi in Israele il primo ministro Benjamin Netanyahu  e il presidente Isaac Herzog. Nelle scorse ore Netanyahu ha già incontrato l'inviato speciale della Casa Bianca per il Medio Oriente, Steve Witkoff, e Jared Kushner, genero del presidente Donald Trump, per discutere degli ultimi sviluppi nella regione. Funzionari dell'amministrazione Trump hanno affermato che il viaggio di Vance sottolinea l'importanza di una piena e rapida attuazione dell'accordo. I dettagli del programma di Vance sono sconosciuti ma si prevede che parteciperà insieme a Netanyahu a eventi con le famiglie degli ostaggi israeliani e avrà colloqui con Herzog. Tra i temi che Vance affronterà con le autorità israeliane vi sono il rispetto del cessate il fuoco, la restituzione delle salme degli ostaggi deceduti, il disarmo di Hamas e la ricostruzione di Gaza.
    A Gaza oggi prevista una evacuazione medica di 50 pazienti organizzata dall'Organizzazione Mondiale della Sanità. Si tratta di 50 persone ricoverate e le cui condizioni stanno peggiorando a causa della malattia oppure per le ferite inflitte dalle forze israeliane e necessitano di cure mediche urgenti.
    L'emiro del Qatar afferma che Israele ha violato tutte le leggi e le norme internazionali attaccando uno Stato mediatore durante il raid nella capitale Doha che aveva  come obiettivo i funzionari di Hamas riuniti per discutere una proposta di cessate il fuoco a Gaza. "Israele ha violato tutte le leggi e le norme che regolano le relazioni tra gli Stati, aggredendo un Paese che svolgeva un ruolo di mediazione e tentando di assassinare membri della delegazione negoziale", ha affermato, l'Emiro, aggiungendo: "Abbiamo considerato questa aggressione un atto di terrorismo di Stato e la risposta globale è stata abbastanza forte da sconvolgere i responsabili". "Compiamo sforzi encomiabili nella mediazione e nel lavoro umanitario, che hanno rafforzato la posizione e la resilienza del Qatar", ha affermato l'emiro, aggiungendo che nonostante i due attacchi al Qatar, da parte di Israele e Iran nel giugno di quest'anno, il Paese "è emerso più forte e resiliente".
    Dall'inizio del cessate il fuoco, il 10 ottobre,  a Gaza sono entrati 986 camion di aiuti umanitari, rispetto ai 6.600 camion che avrebbero dovuto arrivare entro lunedì sera, lo ha dichiarato l'ufficio stampa del governo di Gaza. "Notiamo che il numero medio di camion che entrano quotidianamente nella Striscia di Gaza dall'inizio del cessate il fuoco non supera gli 89 camion sui 600 che dovrebbero entrare", ha affermato, sottolineando che ciò riflette "la continua politica di strangolamento, fame e ricatto umanitario praticata dall'occupazione".
    “Sottolineiamo che queste quantità limitate non coprono i bisogni umanitari e di sussistenza minimi e che la Striscia di Gaza ha un disperato bisogno di un flusso urgente e regolare di non meno di 600 camion di aiuti al giorno, tra cui cibo, forniture mediche e di soccorso, carburante per il funzionamento e gas per cucinare, per garantire i requisiti minimi per una vita dignitosa” spiegano le autorità palestinesi.
    Il corpo di uno studente nepalese preso in ostaggio a Gaza è stato rimpatriato dopo essere stato restituito da Hamas. Le autorità locali hanno reso noto che i resti di Bipin Joshi sono stati trasportati in aereo dall'aeroporto internazionale Ben Gurion di Israele a Kathmandu lunedì. Joshi era tra i 17 studenti nepalesi nel sud di Israele quando Hamas ha lanciato il suo attacco il 7 ottobre 2023. L'attacco ha causato la morte di 10 studenti nepalesi e il ferimento di altri sei prima che Joshi venisse rapito. Il primo ministro nepalese Sushila Karki ha reso omaggio a Joshi durante una cerimonia all'aeroporto di Kathmandu.
    Almeno 135 dei corpi dei palestinesi rimpatriati da Israele nella Striscia di Gaza dall'entrata in vigore del cessate il fuoco provenivano dal campo di Sde Teiman, famigerato centro di detenzione nel deserto del Negev, lo hanno dichiarato al Guardian il direttore generale del ministero della Sanità di Gaza, il dott. Munir al Bursh, e un portavoce dell'ospedale Nasser di Khan Younis, dove i resti vengono esaminati. "Le etichette all'interno dei sacchi per cadaveri sono scritte in ebraico e indicano chiaramente che i resti erano conservati a Sde Teiman", ha dichiarato Al Bursh al Guardian. "Le etichette indicavano anche che su alcuni di loro erano stati effettuati test del Dna", ha aggiunto. L'esercito israeliano è accusato di torture nel campo di detenzione di Sde Teiman, riservato ai detenuti di Gaza.
    Diversi militanti palestinesi che hanno attraversato la Linea Gialla – oltre la quale l'esercito israeliano si è ritirato in base ai termini dell'attuale cessate il fuoco – a Gaza City e hanno aperto il fuoco sui soldati, sono stati uccisi in un attacco con un drone, ha affermato l'esercito. L'incidente è avvenuto questo pomeriggio nel quartiere orientale di Shejaiya a Gaza City. Secondo l'Idf, i militanti sono stati identificati mentre attraversavano la Linea Gialla "in un modo che rappresentava una minaccia imminente" per i soldati. Gli uomini armati hanno poi aperto il fuoco sui soldati, senza causare feriti, afferma l'esercito. L'Idf ha affermato che i soldati hanno diretto un drone che ha colpito e ucciso gli uomini armati. I media palestinesi hanno riferito che due persone sono state uccise nella zona.
    L'emiro del Qatar Tamim bin Hamad al-Thani ha denunciato le "continue violazioni israeliane dell'accordo di cessate il fuoco raggiunto per la Striscia di Gaza". Nel suo discorso in apertura della 54esima sessione del Consiglio della Shura, al-Thani ha anche condannato le pratiche di Israele nei Territori palestinesi. "La questione palestinese non è una questione di terrorismo, ma piuttosto una questione di occupazione prolungata", ha aggiunto l'emiro.
- title: "Scuole chiuse per maltempo e allerta arancione in Toscana domani 22 ottobre: l’elenco dei comuni interessati"
  link: https://www.fanpage.it/attualita/scuole-chiuse-per-maltempo-e-allerta-arancione-in-toscana-domani-22-ottobre-lelenco-dei-comuni-interessati/
  category: null
  image: https://staticfanpage.akamaized.net/wp-content/uploads/2025/02/allagamenti-pioggia2-1024x594.jpg
  info: "Nubifragio a Massa e Carrara, scuole chiuse oggi per maltempo: straripa canale, salvata famiglia bloccata"
  fullContent: |-
    Scuole chiuse domani, mercoledì 22 ottobre, in Toscana per maltempo. Un avviso di allerta meteo arancione è stato emesso dalla sala operativa della Protezione civile regionale per rischio idrogeologico e temporali forti per tutta la giornata. Per questo molti sindaci hanno già firmato – o si apprestano a farlo – ordinanze per tenere chiuse a scopo precauzionale le scuole di ogni ordine e grado. I temporali risulteranno più probabili e frequenti in prossimità della costa settentrionale e zone limitrofe, localmente anche forti con massimi fino a 100-150 mm.
    L'elenco dei comuni è in aggiornamento e altri, anche di altre regioni, potrebbero aggiungersi nelle prossime ore. Si ricordi che i giorni persi per maltempo non si recuperano, così come stabilito dal MIM per "cause di forza maggiore", e l’anno scolastico resta valido anche se non si sono rispettati i 200 giorni di lezione.
    La decisione di tenere le scuole chiuse domani mercoledì 22 ottobre a causa del maltempo sono già alcuni sindaci di comuni toscani. L'elenco è in aggiornamento, ma le lezioni saranno sicuramente sospese a Carrara, dove già oggi era stata firmata l'ordinanza di sospensione dell'attività didattica a causa del nubifragio abbattutosi sul territorio nella notte. A Empoli le scuole restano aperte ma il Comune ha comunicato che è stato attivato il Centro Operativo Comunale di Protezione civile.
    Ecco l'elenco completo dei comuni dove resteranno chiuse le scuole:
    Nel Bollettino di Criticità e Allerta Meteo quotidiano la Protezione civile ha valutato per la giornata di domani mercoledì 23 ottobre, anche un'allerta meteo gialla in cinque regioni: la restante parte della Toscana, e su diversi settori di Basilicata, Calabria, Sicilia e Umbria. Ecco la mappa completa delle allerte per domani:
- title: Il primo faccia a faccia dopo 30 anni tra Santino Di Matteo e Gaspare Mutolo nell’ultima puntata di Confidential
  link: https://www.fanpage.it/attualita/il-primo-faccia-a-faccia-dopo-30-anni-tra-santino-di-matteo-e-gaspare-mutolo-nellultima-puntata-di-confidential/
  category: null
  image: https://staticfanpage.akamaized.net/wp-content/uploads/2025/07/Schermata-2025-07-25-alle-12.38.51-1024x580.jpg
  info: "La vera storia della strage di Capaci a Confidential: “Non fu Brusca ad azionare il telecomando”"
  fullContent: |-
    Nel nuovo episodio di Confidential – il format d’inchiesta di Fanpage.it – è andato in onda lunedì 20 ottobre un incontro dal valore eccezionale per chi segue e studia le dinamiche della criminalità organizzata: per la prima volta dopo oltre trent’anni, Santino Di Matteo e Gaspare Mutolo, due ex uomini d’onore dei corleonesi, si sono ritrovati faccia a faccia, seduti uno accanto all'altro. I due hanno avuto percorsi criminali paralleli e vite segnate prima da sangue e fedeltà alla mafia, poi dal pentimento e dalla collaborazione con la giustizia. Sul set, davanti alle telecamere di Fanpage.it, si sono incontrati non solo due ex killer, ma due testimoni diretti dell’epoca più buia di Cosa Nostra, quella dominata da Totò Riina e dalla logica feroce della guerra interna che travolse Palermo e l'Italia intera negli anni Ottanta e Novanta, quelli delle stragi.
    Gaspare Mutolo fu tra i primi a entrare nei ranghi dei corleonesi, uomo di fiducia di Riina (ne fu autista), responsabile di decine di omicidi e intermediario nei rapporti tra il potere mafioso e la politica. Negli anni, diventò uno dei più importanti collaboratori di giustizia, offrendo un quadro lucido delle connessioni tra Cosa Nostra, i servizi deviati e la corruzione di Stato. "Ho conosciuto Salvatore Riina nel 1965-66. Sono stato in cella insieme a lui per mesi e mesi, ho effettivamente conosciuto quella persona. Io in Riina ho trovato un gran fascino, e anche lui verso me; mi ha salvato la vita, e io ho avuto molti obblighi nei suoi confronti", ha detto a Confidential.
    Santino Di Matteo, invece, fu protagonista di uno dei capitoli più tragici della storia italiana: partecipò alla strage di Capaci, il 23 maggio 1992, in cui morirono Giovanni Falcone, la moglie Francesca Morvillo e gli agenti della scorta Vito Schifani, Rocco Dicillo e Antonio Montinaro. Il suo pentimento arrivò poco dopo, pagato a caro prezzo con il rapimento e l’uccisione del figlio Giuseppe, un episodio che segnò profondamente l’opinione pubblica. E proprio dalla tragedia familiare è partito Di Matteo parlando a Confidential: "Quando ho aperto gli occhi ho visto Totò Riina, avevo 4 anni". E ancora: "Ho pagato un prezzo altissimo, purtroppo ho perso mio figlio. Lo dico a malincuore, perché è stato ucciso: mio figlio ha distrutto la mafia, quella vera".
    Nel corso della diretta, condotta da Francesco Piccinini, Di Matteo e Mutolo hanno risposto alle domande dei giornalisti e del pubblico in chat, alternando confessioni personali e riflessioni sul potere distruttivo della mafia.
- title: "Si sporge per salutare la sorellina, bambino di 10 anni cade dal balcone: è grave"
  link: https://www.fanpage.it/roma/si-sporge-per-salutare-la-sorellina-bambino-di-10-anni-cade-dal-balcone-e-grave/
  category: null
  image: https://staticfanpage.akamaized.net/wp-content/uploads/sites/28/2020/11/ospedale-bambino-gesu-1024x682.jpg
  info: null
  fullContent: |-
    Attimi di terrore nella tarda mattinata di martedì 21 ottobre a Roma, dove, intorno alle 11.30, un bambino di dieci anni è precipitato dal balcone della propria abitazione in via Beniamino De Ritis, nel quartiere Tiburtina. Secondo una prima ricostruzione, il piccolo si sarebbe affacciato per salutare la sorella che in quel momento stava uscendo dal portone d'ingresso. Nel tentativo di sporgersi, avrebbe perso l’equilibrio, cadendo nel vuoto da diversi metri d’altezza.
    Sul posto sono intervenuti in pochi minuti i sanitari del 118 che, dopo aver stabilizzato il bambino, lo hanno trasferito d’urgenza all’ospedale pediatrico Bambino Gesù. È stato intubato e le sue condizioni sono gravi.
    Al momento dell’incidente, la madre si trovava in casa. Gli agenti della polizia di Stato, intervenuti sul luogo della tragedia, stanno indagando per ricostruire con precisione la dinamica dell’accaduto e accertare eventuali responsabilità mentre il piccolo lotta tra la vita e la morte nel reparto di terapia intensiva del Bambino Gesù.
- title: Dopo il caso Mieli, Enrico Mentana contro Souzan Fatayer per un post Fb
  link: https://www.fanpage.it/napoli/il-genocidio-di-gaza-irrompe-nelle-regionali-in-campania-dopo-il-caso-mieli-enrico-mentana-contro-souzan-fatayer-per-un-post-fb/
  category: null
  image: https://staticfanpage.akamaized.net/wp-content/uploads/sites/30/2025/10/mentana-souzan-palestina-1024x639.jpg
  info: Paolo Mieli si scusa con Souzan Fatayer, dopo averla definita "palestinese in sovrappeso"
  fullContent: |-
    La vicenda di Souzan Fatayer, mediatrice culturale palestinese da decenni residente a Napoli, candidata con Alleanza Verdi Sinistra alle Regionali in Campania si arricchisce di un nuovo capitolo che di fatto porta il tema del genocidio in corso nella Striscia di Gaza in una campagna elettorale iper locale. Già, perché dopo Paolo Mieli un altro fra i più rilevanti giornalisti italiani, il direttore del TgLa7, Enrico Mentana, si lancia all'attacco di Fatayer, chiedendo ad Avs di rimuoverla dalla lista dei candidati alle Regionali.
    Questa la cronistoria dei fatti: ieri Paolo Mieli in radio ha un'uscita a dir poco infelice («palestinese napulitana in sovrappeso») nei confronti della studiosa originaria di Nablus. Oggi è costretto alle scuse, sempre via radio.
    Questione chiusa? Macché. Quasi in contemporanea Enrico Mentana, su Instagram, pubblica uno screenshot dal profilo Facebook personale di Fatayer. Si tratta di un video, condiviso da un'altra fonte, una pagina social di notizie. Il commento che accompagna il filmato – di cui non è autrice Fatayer  – va ben oltre l'orribile. C'è scritto: «Le parole di quest'ebreo fanno rimpiangere l'incompiuta missione di Hitler».
    Souzan Fatayer condivide quel video per biasimarlo e – lei sostiene – senza aver mai letto la caption, ovvero la didascalia che lo accompagna. Ma cosa e soprattutto chi è ripreso in quel video? C'è un altro orrore. Sono le frasi, pronunciate ad un talk show di Mediaset, dall'ex ambasciatore israeliano in Italia, Dror Eydar, un diplomatico che ancor spesso compare nelle tv italiane come ospite. La frase che si sente dal video è durissima, se non di più e parla di «distruggere Gaza, questo male assoluto».
    Ovviamente la polemica, innescata da 24 ore, ci mette un attimo a riaccendersi. Enrico Mentana "consiglia" a Nicola Fratoianni e Angelo Bonelli, i segretari di Sinistra Italiana e Verdi di ritirare la candidatura della «palestinese napulitana»:  «I leader di Alleanza Verdi-Sinistra sono due persone per bene. Mi parrebbe saggio che ritirassero la candidatura».
    Sulla linea dell'autorevole direttore del telegiornale di La7 si muove immediatamente gran parte della destra campana che tira in ballo il candidato presidente alle Regionali del centrosinistra, Roberto Fico. Il commissario campano di Fratelli d'Italia Antonio Iannone: «Anche Fico rimpiange Hitler? Prenda distanze da Fatayer, la sua candidatura è inaccettabile», dichiara. Come Iannone la vicecapogruppo di Fratelli d'Italia alla Camera Augusta Montaruli, mentre il deputato FdI Federico Mollicone chiede ad Alleanza Verdi Sinistra di «evitare silenzi complici».
    Nel pomeriggio è però Souzan Fatayer a prendere la parola, dopo aver rimosso il video dal suo profilo: «Non c’è alcun dubbio alcuno, Hitler e il nazismo mi ripugnano l'Olocausto è una delle pagine più terribili dell’umanità – esordisce -. La mia è stata una disattenzione nel rilanciare, tempo fa, un video su Facebook, sul mio profilo personale, senza avere letto la caption che lo accompagnava, cosa frequente nei reel su Facebook, dove il testo non è direttamente visibile. Condanno, senza esitazione, il genocidio del popolo ebraico durante la Seconda guerra mondiale, come ho sempre fatto partecipando attivamente a tutte le commemorazioni e manifestazioni antifasciste, da quelle per le Quattro Giornate fino all’anniversario della liberazione dal Nazifascismo».
- title: 'CGIL boccia la Manovra: "Si va in pensione sempre più tardi e sempre più poveri, dal governo solo bugie"'
  link: https://www.fanpage.it/politica/cgil-boccia-la-manovra-si-va-in-pensione-sempre-piu-tardi-e-sempre-piu-poveri-dal-governo-solo-bugie/
  category: Intervista
  image: https://staticfanpage.akamaized.net/wp-content/uploads/2024/11/22775332_small-1024x519.jpg
  info: Intervista a Ezio Cigna, responsabile Politiche previdenziali della CGIL
  fullContent: |-
    L'età pensionabile sale dal 2027, con pochissimi esentati, e scatterà anche un ricalcolo al ribasso dei futuri assegni. Nel frattempo, dal 2026 si cancellano le misure che permettevano di lasciare il lavoro in anticipo, come Opzione donna e Quota 103. "Questa legge di bilancio, come tutte quelle di questo governo, ha un obiettivo preciso: ritardare il pensionamento". Lo ha detto Ezio Cigna, responsabile delle Politiche previdenziali della Cgil, commentando a Fanpage.it la bozza della manovra circolata in questi giorni. Le pensioni, ha sottolineato Cigna, "saranno un tema centrale" della manifestazione in programma per il 25 ottobre a Roma.
    La misura più discussa è l'aumento dell'età pensionabile. Ne avevamo parlato già mesi fa, e il governo aveva promesso che sarebbe intervenuto. Ma così non è stato.
    Tutti i governi hanno detto di voler superare di legge Monti-Fornero, e questo più di tutti, ma oggi vediamo esattamente il contrario. Hanno passato un anno intero a promettere che avrebbero bloccato l'aumento dell'età pensionabile. Invece non solo non viene bloccata, ma dal 2028 sarà pienamente a regime, con tutti e tre i mesi di aumento.
    Non hanno nemmeno inserito un blocco parziale, che avrebbe potuto far pensare che ci fosse davvero l'intenzione di mettere in discussione la Monti-Fornero nel tempo. Vuol dire che stanno anche validando per il futuro questo sistema legato all'aspettativa di vita. E nel 2029, lo sappiamo già per i calcoli della Ragioneria generale dello Stato, arriveranno altri due mesi di aumento.
    Dopo promesse elettorali e continui slogan, ci troviamo di fronte all'azzeramento della flessibilità in uscita. L'uscita più comune dal lavoro sarà la pensione di vecchiaia, a 67 anni (più gli incrementi). Si va in pensione sempre più tardi e sempre più poveri.
    Perché più poveri?
    Non lo ricorda nessuno, ma nel 2027 cambieranno anche i coefficienti di trasformazione. Come già successo quest'anno, si abbasseranno di nuovo i futuri assegni di chi deve ancora andare in pensione.
    Siamo l'unico paese in Europa che, ogni volta che l'aspettativa di vita cresce, fa scattare due meccanismi: l'aumento dei requisiti di pensionamento, e l'abbassamento dei coefficienti per calcolare la pensione. A pagare il prezzo di questa mancanza di visione del governo saranno soprattutto i giovani.
    Perché i giovani sono i più danneggiati?
    Non c'è nulla nella manovra che provi a guardare a loro, che sono il futuro del sistema previdenziale. La preoccupazione maggiore non deve averla chi vede l'età pensionabile aumentare di un mese o tre mesi, ma quelli che andranno in pensione tra dieci o vent'anni anni, che dovranno seguire un meccanismo folle. Rischiano di poter lasciare il lavoro solo con 45 anni di contributi, o a 68-69 anni di età.
    Qualcuno sarà esentato dall'aumento dell'età pensionabile nel 2027 e 2028, e potrà continuare a mantenere i vecchi requisiti. Di chi si parla?
    Nel testo attuale, le esenzioni riguardano una platea minima: chi ha svolto lavori usuranti, e i lavoratori precoci che hanno mansioni gravose. Poco più dell'1% dei pensionamenti ogni anno.
    L'aumento scatterà anche per quasi tutti i precoci, per disoccupati di lungo corso, caregiver o invalidi al 74%. Cade la bandiera dei 41 anni di contributi per loro. Era una misura piccola, ma che portava avanti l'idea di superare in qualche modo la Fornero. In più, ci troviamo a fronteggiare un nuovo rischio ‘esodati', anche se in modo meno allarmante rispetto ad anni fa.
    Chi rischia di essere ‘esodato'?
    I requisiti pensionistici cresceranno nel 2027 e poi nel 2028, quindi riguarderanno anche persone che sono già uscite dal mondo del lavoro con strumenti di accompagnamento alla pensione – come Isopensione o Ape sociale. Queste persone hanno diritto al sostegno solo fino ai 67 anni di età. C'è il rischio che rimangano senza aiuti, anche se per qualche mese e non per anni come avvenne in passato.
    Non ci sarà nessun aumento straordinario per le pensioni minime. Il ministro Giorgetti ha fatto riferimento in conferenza stampa alle "polemiche" dell'anno scorso sull'incremento delle minime, ma quest'anno cambierà poco.
    Sì, il ministro Giorgetti in conferenza stampa ha detto che hanno aumentato le pensioni minime. Ma non è vero. A salire saranno le maggiorazioni sociali, che riguardano una platea grande la metà rispetto alle pensioni minime. E avranno un aumento di 12 euro al mese rispetto allo scorso anno.
    Le pensioni minime, invece, che sono circa 2,3 milioni nel nostro Paese, non avranno nulla di nuovo. Prenderanno l'incremento deciso lo scorso anno, dell'1,3%, e la rivalutazione legata all'inflazione. Prevediamo che quest'ultima possa arrivare all'1,5%. Concretamente si passerà da 616,67 euro a poco più di 620 euro. Un aumento che probabilmente si fermerà attorno ai 3,70 euro al mese.
    La bozza fatta circolare della legge di bilancio non dice nulla su Opzione donna e Quota 103, che se non vengono rinnovate spariranno dal 2026. È un male?
    Certo. Il paradosso è che anche quelle misure di flessibilità che negli ultimi anni avevano provato a calmierare la legge Fornero, dopo quattro leggi di bilancio, sono state cancellate dal governo che prometteva di superarla.
    Le due misure erano state talmente indebolite, negli ultimi anni, che ormai riguardavano poche migliaia di persone.
    Anche poche centinaia, nel caso di Opzione donna. Quella misura è stata messa in discussione dal primo giorno di questo governo, ridimensionata anno dopo anno, taglio dopo taglio, fino a cancellarla. Il tutto mentre ci dicevano che la loro intenzione era di potenziarla. Un nuovo attacco alle donne.
    Ma non si può dire che siccome per Quota 103 e Opzione donna erano previste poche uscite, allora tanto valeva eliminarle. Il punto è che si è tolta una possibilità senza sostituirla in alcun modo.
- title: 'Oxfam a Fanpage: "Israele blocca ancora i nostri aiuti, a Gaza si continua a morire di fame: altro che pace"'
  link: https://www.fanpage.it/politica/oxfam-a-fanpage-anche-nostri-aiuti-a-gaza-bloccati-israele-non-rispetta-il-diritto-e-leuropa-tace/
  category: Intervista
  image: https://staticfanpage.akamaized.net/wp-content/uploads/2025/10/23549835_medium-1024x683.jpg
  info: null
  fullContent: |-
    La tregua a Gaza, annunciata e rilanciata, non sembra ancora iniziata davvero. Nella Striscia si continua a morire: di fame, di sete, per l'assenza di medicine, per ferite non curate e per il cinico calcolo politico che trasforma ogni valico in un confine impossibile da superare e ogni ONG in un sospetto da monitorare. E nella notte si è tornati a morire anche sotto le bombe. Israele, appena due giorni fa, ha infatti ripreso i bombardamenti a tappeto, violando apertamente il cessate il fuoco: secondo fonti palestinesi, almeno 100 persone sono rimaste uccise, tra cui molti bambini.
    Nel frattempo, gli aiuti umanitari – quelli essenziali, che dovrebbero passare anche nel mezzo di una guerra o un'invasione militare, da cui dipende la sopravvivenza dell'intera popolazione, restano ancora bloccati. Israele ha annunciato che la tregua è di nuovo in corso e che riaprirà alcuni valichi, ma per ora la situazione resta ferma. E drammatica.
    Fanpage.it ne ha parlato con Paolo Pezzati, Portavoce per le crisi umanitarie di Oxfam, che da settimane denuncia lo stallo umanitario e le responsabilità politiche internazionali.
    "A Gaza non è cambiato quasi nulla. Sì, i valichi di Kisufim e Karem Shalom sono stati riaperti parzialmente, ma solo per far passare qualche camion delle Nazioni Unite e pochi beni commerciali. Le ONG, che prima garantivano il grosso degli aiuti, sono ancora fuori da tutto. Il meccanismo umanitario previsto dalla Risoluzione 2720 semplicemente non è mai stato attivato", spiega Pezzati.
    Le ragioni di questo stallo infatti, non sono soltanto militari, ma anche burocratiche e politiche. Per capire perché gli aiuti umanitari non arrivano, bisogna guardare a come funziona — o meglio, non funziona — il "sistema" che regola l’accesso delle organizzazioni umanitarie a Gaza.
    Prima del 7 ottobre 2023, un'organizzazione non governativa che voleva operare in un determinato territorio doveva registrarsi nel Paese competente; una volta completata la registrazione, questa rimaneva valida in modo permanente, senza bisogno di rinnovi o ulteriori autorizzazioni. Per quanto riguarda la Striscia di Gaza, anche prima dell’invasione militare era obbligatorio ottenere il via libera da parte delle istituzioni israeliane, dal momento che lo Stato ebraico controlla — in violazione del diritto internazionale — l’accesso al territorio palestinese. Di conseguenza, anche gli aiuti umanitari destinati ai civili dovevano sottostare a un processo di approvazione imposto da Tel Aviv. Dopo il 7 ottobre, però, il sistema è cambiato radicalmente: Israele ha imposto un nuovo processo di registrazione per tutte le ONG internazionali che vogliono operare nei Territori Palestinesi, e in particolare a Gaza. Un sistema "estremamente complesso, pieno di ostacoli burocratici, condizioni restrittive e richieste considerate vessatorie, come la consegna dei dati personali di tutti i dipendenti", racconta Pezzati.
    Di fatto, si tratta di una vera e propria schedatura che, secondo molte ONG come Oxfam, viola le normative europee sulla protezione dei dati personali. Questo nuovo meccanismo, per Israele "servirebbe a regolare l'accesso umanitario", ma in pratica funziona come uno strumento per limitarlo drasticamente; le ONG denunciano da tempo di non riuscire a far entrare convogli, né a distribuire gli aiuti già pronti, nonostante ci siano milioni di dollari in beni essenziali bloccati ai confini — acqua potabile, kit sanitari, cibo e coperte.
    "Prima del 7 ottobre 2023 entravano a Gaza circa 500 camion al giorno. Oggi siamo a meno di 950 camion in totale dall'inizio della tregua. In tre settimane". Una quantità che copre appena 48 ore di necessità per una popolazione di oltre due milioni di persone. Una situazione che va insomma in direzione opposta rispetto alla Risoluzione 2720 del Consiglio di Sicurezza dell’ONU, adottata il 22 dicembre 2023, che chiedeva un meccanismo umanitario efficace e senza ostacoli per far arrivare gli aiuti alla popolazione civile di Gaza.
    In teoria, Israele avrebbe dovuto collaborare attivamente con questo processo. In pratica, quella risoluzione è rimasta carta straccia.
    Per Oxfam la responsabilità è chiara. E non riguarda solo la violazione del cessate il fuoco: "Israele non sta rispettando, come detto, la risoluzione 2720, che ha valore giuridicamente vincolante. Non sta rispettando neppure le regole fondamentali del diritto umanitario. E questo mentre migliaia di civili – uomini, donne, bambini, anziani, malati – muoiono ogni giorno non solo per le bombe, ma anche per la fame, per l'assenza di cure, per la sete", denuncia Pezzati.
    Denuncia che non è certo nuova. E che sembra restare, anch'essa, come tante, inascoltata: "Abbiamo chiesto al governo italiano di smettere di restare in silenzio. Di prendere posizione, di esercitare una pressione politica vera. Perché questa è una catastrofe umanitaria. Ma da Roma, finora, non è arrivata alcuna risposta".
    Oltre al disastro umanitario, c'è poi il vuoto politico: "Nessun piano credibile per la ricostruzione di Gaza è stato presentato. Nessun coinvolgimento del popolo palestinese, nessun accenno alla fine dell'occupazione, né tanto meno all'eliminazione delle colonie illegali in Cisgiordania, condannate anche dalla Corte Internazionale di Giustizia". Nel piano a firma Trump, insomma, manca tutto: "Manca la giustizia, manca l'autodeterminazione. Manca perfino la percezione che i crimini di guerra – perché di questo si tratta – debbano essere accertati. Sembra che si voglia usare la tregua come un colpo di spugna", dice Pezzati.
    Alla fine, sottolinea ancora Pezzati, il punto è sempre lo stesso: nessuna pace può reggersi sull'impunità: "Se non si definiscono tempi certi, ruoli chiari e meccanismi per accertare le responsabilità di chi ha commesso crimini contro l'umanità, tutto questo fallirà. Proprio come fallirono gli Accordi di Oslo. La fase di transizione non può essere affidata a soggetti terzi, ignorando i palestinesi, le loro comunità, i loro giovani, la loro società civile".
    E mentre il futuro della Palestina resta sospeso, come gli aiuti bloccati ai valichi, la comunità internazionale osserva, conta i morti e parla già di pace. Ma, senza giustizia, senza la voce dei palestinesi, senza la fine dell'occupazione e lo smantellamento delle colonie, nessuna tregua potrà mai chiamarsi tale.
- title: "Nicolas Sarkozy entra in carcere oggi: è condannato per il caso dei finanziamenti libici"
  link: https://www.fanpage.it/esteri/nicolas-sarkozy-entra-in-carcere-oggi-e-condannato-per-il-caso-dei-finanziamenti-libici/
  category: null
  image: https://staticfanpage.akamaized.net/wp-content/uploads/2025/10/23780804_medium-1024x683.jpg
  info: "Fondi da Gheddafi, Sarkozy dichiarato colpevole di associazione a delinquere: rischia 5 anni di carcere"
  fullContent: |-
    Oggi, per la prima volta nella storia della Quinta Repubblica francese, un ex presidente della Repubblica è stato incarcerato. Nicolas Sarkozy, al centro di un lungo e controverso iter giudiziario, ha lasciato la sua abitazione nel 16º arrondissement di Parigi per essere condotto al penitenziario della Santé, dove sconterà una condanna a cinque anni di reclusione – di cui tre in via di sospensione – per il caso dei presunti finanziamenti illeciti ricevuti dalla Libia di Gheddafi durante la sua campagna elettorale del 2007. Mano nella mano con la moglie Carla Bruni, Sarkozy ha attraversato una folla composta da parenti, amici e sostenitori che, radunatisi sotto la sua abitazione, hanno scandito il suo nome e intonato la Marsigliese, manifestando solidarietà e affetto.
    Nel frattempo sul suo profilo X (ex Twitter), mentre si dirigeva verso la detenzione, Sarkozy scriveva così: "Questa mattina non mettono in carcere un ex presidente della Repubblica, ma un innocente", promettendo di continuare a denunciare "questo scandalo giudiziario" e il "calvario che lo accompagna da oltre dieci anni" e affermando di non avere dubbi che "la verità trionferà", anche se "il prezzo da pagare sarà stato enorme".
    Prima di salire sull’auto che lo ha condotto al carcere, l'ex capo dello Stato ha poi salutato uno per uno i presenti.
    All'interno del carcere della Santé, Sarkozy sarà assegnato a una cella di isolamento di circa 9-11 metri quadrati, con una finestra sigillata e dotata di comfort minimi: per motivi di sicurezza, sarà tenuto separato dagli altri detenuti, molti dei quali con profili criminali ben diversi dal suo. Gli sarà concessa poi un'ora di passeggiata quotidiana, ma da solo e sotto stretta sorveglianza, con tre guardie che ne controlleranno entrata e uscita. In cella potrà disporre di una piccola televisione, una radio e di alcuni libri – tra cui il "Conte di Montecristo" in due volumi e la biografia di Gesù di Jean-Christian Petitfils – oltre a fotografie dei suoi cari; come riferito dagli avvocati, potrà poi acquistare cibo da un catalogo dedicato. Per quanto riguarda i propri oggetti personali, potrà portarne con sé alcuni, di uso quotidiano, con restrizioni precise. Avrà inoltre a disposizione un fornello per cucinare il cibo che potrà acquistare sempre dal catalogo del carcere.
    Subito dopo l’ingresso in carcere, i legali di Sarkozy hanno depositato una richiesta di libertà condizionata: la Corte d’appello ha ora un termine di due mesi per pronunciarsi, anche se a Parigi la media dei tempi per tali decisioni è generalmente di circa un mese. Gli avvocati, Jean-Michel Darrois e Christophe Ingrain, hanno sottolineato che non sussistono rischi di fuga, distruzione di prove o pressione sui testimoni, ribadendo la convinzione dell’innocenza del loro assistito e denunciando quella che definiscono una "vendetta giudiziaria".
    Il fratello Guillaume ha dichiarato a BFMTV di essere "molto fiero" del fratello, che affronta la detenzione "a testa alta". La figlia di Sarkozy, attraverso un messaggio pubblicato da Carla Bruni, rimasta al fianco del marito fino all’ultimo momento prima dell’ingresso in carcere, ha espresso il dolore per "la vergogna" rappresentata da questa incarcerazione, definendo il padre "un uomo innocente" costretto a condividere il carcere con pericolosi criminali.
    Il processo di appello, previsto per marzo 2026, sarà l’ultimo capitolo giudiziario di questa complessa storia che ha già diviso l’opinione pubblica tra sostenitori di Sarkozy, convinti della sua innocenza, e chi invece ritiene che la condanna sia giusta e necessaria per il corretto funzionamento dello Stato di diritto.
- title: "Chirurgia plastica in Turchia, l'esperto: \"I rischi non finiscono con l'intervento, attenti al post-operatorio\""
  link: https://www.fanpage.it/innovazione/scienze/chirurgia-plastica-in-turchia-lesperto-ce-una-differenza-chiave-rispetto-agli-interventi-in-italia/
  category: Intervista
  image: https://staticfanpage.akamaized.net/wp-content/uploads/sites/34/2025/10/interventi-chirurgici-rischi-turchia-1024x683.jpg
  info: Migliaia di persone scelgono il turismo sanitario per gli interventi di chirurgia plastica
  fullContent: |-
    Il caso di Milena Macini, la donna di 56 anni di Isola del Liri (Frosinone), morta in un ospedale a Istanbul dopo essersi sottoposta a un intervento di liposuzione in una clinica della capitale turca, torna a far parlare di un fenomeno in continua crescita, quello del turismo sanitario all'estero, soprattutto in Turchia e Albania. Oltre che per gli interventi di odontoiatria e i trapianti di capelli, migliaia di persone da tutto il mondo sempre più spesso scelgono infatti questi paesi per sottoporsi a interventi di chirurgia plastica . Ad attrarli sono soprattutto i prezzi molto convenienti e la facilità con cui è possibile prenotare un intervento.
    Anche se non conosciamo le dinamiche che hanno causato la morte di Milena Mancini, se non che fosse ricoverata in terapia intensiva da 20 giorni per una complicanza durante un intervento di liposuzione, l'attenzione dei medici e professionisti sanitari italiani sui rischi dei viaggi sanitari all'estero è alta, soprattutto se si considera le enormi dimensioni che il fenomeno ha raggiunto. Secondo quanto riporta lo USHAŞ (International Health Services Inc.), l'ente del Ministero della Salute turco che si occupa di promuovere i servizi sanitari internazionali, nel 2024 più di un milione e mezzo di persone sono andate in Turchia per motivi sanitari. Questo ha generato un giro di affari di circa 2,6 miliardi di euro.
    Diego Ribuffo è professore di Chirurgia Plastica dell'Università Sapienza, direttore della Chirurgia Plastica del Policlinico Umberto I e consigliere della Società Italiana di Chirurgia Plastica Ricostruttiva-rigenerativa ed Estetica (SICPRE). A Fanpage.it ha spiegato quali sono i rischi associati a questo tipo di interventi e cosa è importante sapere se si sta valutando di fare un intervento chirurgico all'estero.
    Cosa sappiamo del fenomeno del turismo sanitario dall'Italia?
    Sicuramente siamo di fronte a un fenomeno reale e numericamente in crescita. È dovuto fondamentalmente a motivi economici: per questo tipo di interventi esiste una una richiesta importante da parte dei pazienti italiani che pur di risparmiare finiscono con l'accettare delle modalità sicuramente meno sicure di quelle che avrebbero in un centro medico che non offre gli stessi prezzi stracciati.
    Ad esempio?
    Nella maggior parte dei casi, chi si rivolge a questo tipo di cliniche non conosce il chirurgo che effettuerà l'intervento, perché a differenza di quello che può succedere in Italia, non c'è la possibilità di fare prima una visita in presenza con il chirurgo che farà l'operazione, ma bisogna accettare di farsi operare dal professionista di turno, che con buona probabilità non hanno mai visto prima di quel momento.
    Inoltre, proprio come succede con gli interventi di odontoiatria, sempre più persone si recano all'estero per sottoporsi a interventi di chirugia estetica e poi tornare in Italia dopo qualche giorno. Ma questo significa che non sono seguiti nel post-operatorio e questo è molto grave perché le medicazioni e il follow-up dopo l'intervento sono un momento fondamentale, potremmo dire che sono parte integrante dell'intervento stesso.
    Questo espone a un rischio maggiore?
    Ogni intervento è a sé, ma chiaramente è fondamentale prima di qualsiasi intervento chirurgico che il paziente faccia una visita di persona. Invece spesso farsi operare in questi centri significa andare lì e dover accettare il professionista che capita in quel momento. Spesso le persone hanno già pagato quindi sono più propense ad accettare quello che trovano.
    Questo implica che spesso il paziente non ha la piena comprensione dei rischi, quindi spesso il consenso informato non nasce da una piena informazione come avviene in Italia.
    Quali sono i rischi più comuni?
    Vediamo molte complicanze che poi sono a carico del nostro sistema sanitario, perché molti pazienti tornano con problemi di diverso tipo e spesso non sono nemmeno pienamente consapevoli del tipo di intervento a cui si sono sottoposti, ad esempio che tipo di protesi è stato impiantato.
    Ci sono dati ufficiali sul tasso di complicanze associate a questi interventi?
    Da un anno la Società Italiana di Chirurgia Plastica Ricostruttiva ed Estetica (Sicpre) ha istituito un registro delle complicanze da interventi effettuati all'estero, soprattutto in Albania e in Turchia, curato dal professore Giuseppe Giudice, e stanno emergendo dati molto interessanti.
    Quali sono le più frequenti?
    Le più comuni sono le infezioni post-operatorie, ad esempio dopo interventi di addominoplastica o dopo liposuzione, ma abbiamo visto anche episodi di necrosi della cute dell'addome o conseguenti a lifting.
    Le complicanze però rappresentano un rischio per qualsiasi intervento, anche se seguito in Italia, giusto?
    Interventi importanti come una liposuzione, un lifting, un' addominoplastica non sono non sono interventi banali, sono degli interventi chirurgici veri e propri che, se eseguiti in sicurezza, hanno una percentuale di complicanza bassissima, ma qualora questa si verifica in un paziente che è stato operato in Italia, e che quindi è seguito per tutta la fase post-operatoria dal chirurgo che ha eseguito l'intervento, ha delle garanzie in più rispetto al paziente che è andato all'estero ed è tornato due giorni dopo l'intervento. Qualche anno fa c'era chi andava negli Stati Uniti per fare interventi particolari ma poi restava lì almeno per un mese così da essere seguito dal medico.
    Questo discorso vale per tutti i centri di medicina estetica che operano in Turchia o in Albania?
    Ovviamente no. Anche in questi paesi ci sono centri rigorosi e professionisti assolutamente preparati, ma non offrono i prezzi che spesso vengono pubblicizzati sui social, e non è quindi a loro che si rivolge il turismo sanitario.
    Come mai questo boom di interventi all'estero riguarda soprattutto la chirurgia estetica?
    Purtroppo gli interventi di chirurgia estetica vengono spesso sottovalutati, quasi come se non fossero dei veri interventi chirurgici. Una parte della responsabilità si deve anche ai social che hanno contribuito a banalizzare la chirurgia estetica. Penso che nessuno penserebbe a risparmiare qualche centinaio d'euro se dovesse fare un intervento al cuore o all'addome. Eppure per la chirurgia estetica questo succede e anche spesso.
    Purtroppo non è ancora passato il messaggio che la sicurezza deve essere sempre al primo posto, quindi se non si è certi di fare un intervento in piena sicurezza, e non ci sono le possibilità economiche per avere certi standard, è meglio non farlo.
    Come si fa a capirlo?
    Sicuramente è importante non affidarsi a chi accetta di operare senza fare prima una visita in presenza. Così come non bisogna affidarsi al gruppo chirurgico, ma dobbiamo sapere prima dell'intervento chi sarà ad effettuarlo, perché ogni intervento chirurgico è unico, e ovviamente dobbiamo essere sicuri che la persona che ci opera ci possa seguire anche dopo.
- title: "Anticipazioni Uomini e Donne: Federico bacia Agnese poi la lite, Sara attratta da Marco"
  link: https://www.fanpage.it/spettacolo/programmi-tv/anticipazioni-uomini-e-donne-21-ottobre-federico-bacia-agnese-poi-litigano-e-lei-se-ne-va-sara-attratta-da-marco/
  category: Anteprima
  image: https://staticfanpage.akamaized.net/wp-content/uploads/sites/25/2025/10/federico-mastrostefano-e-sara-gaudenzi-1024x576.jpg
  info: Anticipazioni Uomini e Donne della registrazione del 21 ottobre
  fullContent: |-
    Le anticipazioni esclusive della registrazione di Uomini e Donne di martedì 21 ottobre. Secondo quanto apprende Fanpage.it, nel programma di Maria De Filippi ci sono stati degli sviluppi nel rapporto tra Federico Mastrostefano e Agnese. La relazione sembrava ormai conclusa, perché la dama del Trono Over aveva addirittura deciso di bloccare l'ex tronista, dopo le incomprensioni passate. Ricordiamo che più volte Federico aveva chiarito di non sentirsi attratto da lei. Poi, il colpo di scena.
    Nella registrazione di ieri, nel momento del ballo, Federico si è avvicinato ad Agnese e ha provato a sciogliere il gelo tra loro. Così, la dama ha deciso di concedergli un'altra possibilità e lo ha sbloccato. Ebbene, ieri sera sono usciti insieme e si sono baciati. Ma non è tutto. Agnese, infatti, ha incontrato anche Federico R. e ha baciato anche lui. Tuttavia, ha avuto modo di rivedere Mastrostefano che l'ha raggiunta in albergo. E lì c'è stato un altro bacio tra loro, ma secondo quanto apprendiamo poi le cose non sarebbero andate per il verso giusto. Federico, per l'ennesima volta, infatti, ha ribadito di non essere completamente attratto da Agnese. Quest'ultima, evidentemente delusa, ha lasciato lo studio.
    Ma veniamo a Marco, che aveva deciso di lasciare il programma. Nel corso della settimana ha chiesto di rivedere la tronista Sara Gaudenzi. Quest'ultima era pronta a fare un'esterna con Thomas, ma ha deciso di rinunciare per incontrare Marco. In esterna, Marco si è aperto tantissimo con Sara, le ha raccontato il suo difficile passato. La tronista è rimasta molto colpita e in studio ha confidato che avrebbe voluto abbracciarlo. Inoltre, ha chiarito di non avere più dubbi sull'attrazione fisica che prova per Marco perché in esterna ha avvertito il desiderio di baciarlo. Gemma Galgani è uscita con Piero, un nuovo corteggiatore.
- title: "Le infiltrazioni del clan D'Alessandro nella Juve Stabia: gli ex presidenti, i biglietti, lo stadio"
  link: https://www.fanpage.it/napoli/le-infiltrazioni-del-clan-dalessandro-nella-juve-stabia-gli-ex-presidenti-i-biglietti-lo-stadio/
  category: null
  image: https://staticfanpage.akamaized.net/wp-content/uploads/sites/30/2025/10/juve-stabia-polizia-1024x493.jpg
  info: Nel decreto il Tribunale elenca i punti di contatto tra la società calcistica e la malavita organizzata
  fullContent: |-
    Una infiltrazione "chiara", così come è "chiaro il condizionamento", che è "serio, stabile, pericoloso": così il Tribunale di Napoli definisce la situazione della Juve Stabia, la società calcistica sottoposta all'amministrazione giudiziaria per l'influenza dei D'Alessandro, storico clan di Castellammare di Stabia. Nel decreto, che arriva in seguito alla proposta del Procuratore Nazionale Antimafia, del Procuratore di Napoli e del Questore di Napoli, vengono illustrati tutti i punti di contatto tra il gruppo di camorra e la società calcistica, con un ragionamento chiaro: agli occhi dei cittadini la Juve Stabia è controllata dai D'Alessandro, e la gestione di un club di tale importanza rappresenta lustro per la consorteria criminale.
    Nel decreto viene rapidamente ripercorsa la storia della Juve Stabia, per evidenziarne l'importanza nel panorama calcistico. Si tratta, infatti, di una delle realtà più longeve e significative del Sud Italia. Fondata nel 1907 a Castellammare di Stabia, nel 1939 assunse il nome di Società Sportiva Juventus Stabia per poi diventare, nel 2003, Società Sportiva Juve Stabia. Nello stesso anno è stata promossa in serie C2 e ha vinto la Coppa Italia in serie D. Nel 2001 è stata promossa in Serie B e da allora, dopo alti e bassi e varie stagioni in Serie C, nella scorsa stagione ha sfiorato la promozione in Serie A.
    Nel decreto vengono nominati vari presidenti che, negli anni, sono ritenuti contigui o sottomessi al clan. Si parte da Domenico Raffone, che ha ricoperto il ruolo negli anni '80: era il consuocero del capoclan Luigi D'Alessandro e lui stesso esponente apicale del gruppo di camorra. Poi, Francesco Giglio (2008-2013), secondo i collaboratori di giustizia prestanome dei D'Alessandro. Quindi Francesco Menniello, che è stato presidente per oltre dieci anni, fino al 2020, che secondo un collaboratore di giustizia pagava il pizzo al clan.
    Il presidente odierno, Andrea Langella, viene specificato nel decreto, è ritenuto lontano da logiche criminali, ma dalle indagini è emerso che la società è ugualmente condizionata in modo significativo dai gruppi criminali della zona.
    Attualmente nell'organigramma figura Roberto Amodio, direttore del settore giovanile, anche lui indicato dal collaboratore di giustizia Pasquale Rapicano (ex clan D'Alessandro) come persona a disposizione del clan e imposto alla società dal gruppo criminale; Amodio era stato coinvolto in una inchiesta su scommesse clandestine e partite pilotate della Juve Stabia e, sebbene gli elementi raccolti non abbiano portato ad una condanna penale, aveva ricevuto una sanzione disciplinare di inibizione per tre anni (in quella vicenda era stata coinvolta anche la Juve Stabia, che era stata penalizzata di tre punti nel campionato successivo, del 2011-2012).
    La Juve Stabia, nel 2003, ha stipulato un contratto con la "Come on web Srl" per l'erogazione dei servizi di biglietteria elettronica (in esclusiva) e sponsorizzazione. Le indagini sono state estese anche a numerose attività commerciali, tra cui lo Store Juve Stabia (che ha facoltà di emettere abbonamenti e biglietti) ed è emersa la prassi diffusa di alterazione dei dati anagrafici inseriti per consentire l'accesso allo stadio a soggetti pregiudicati e colpiti da Daspo, molti dei quali considerati contigui al clan D'Alessandro.
    Tra chi è risultato avere usufruito di questa pratica, che il Tribunale definisce "certamente nota e quantomeno tollerata", vengono indicati diversi nomi, alcuni dei quali hanno anche avuto tariffe ridotte facendo risultare una diversa età. Ancora, molti degli esercizi accreditati per la vendita biglietti sono gestiti da soggetti imparentati con esponenti dei D'Alessandro e del clan Cesarano. E l'interrogazione del sito ufficiale ETES, ossia il sistema per l'emissione e la gestione dei titoli, ha portato a un altro dato, ritenuto dagli inquirenti molto rilevante: numerosi biglietti omaggio venivano dati a pregiudicati legati alla criminalità della zona.
    Altro soggetto finito sotto i riflettori, Ignazio Avitabile, individuato come "presenza fissa" nella Sala Ospitality durante le partite giocate in casa: indicato dal responsabile della sicurezza come uomo di fiducia del presidente Langella, è il fratello di Giovanni Battista Avitabile, alias "‘o tuppillo", pluripregiudicato stabiese di recente scarcerato dopo una lunga detenzione per reati commessi quando era legato al clan D'Alessandro.
    Gli inquirenti hanno rilevato altre infiltrazioni anche nella gestione del servizio ristoro, ovvero della vendita delle bibite all'interno dello stadio "Romeo Menti" di Castellammare di Stabia. La buvette è gestita dall'impresa "Michele show di Vitelli Lucia", la cui titolare, così come il marito, risultano incensurati.
    Ma nell'elenco del personale impiegato emergono quelli che il Tribunale definisce "nomi interessanti": Luigi Staiano, detto "piccola peste", nipote del capoclan in quanto figlio della sorella, pregiudicato per armi e droga; Francesco Fico, cognato di Staiano e spesso controllato in compagnia d esponenti dei D'Alessandro; Catello Filosa, pregiudicato per droga e fratello di Giuseppe, anche lui pregiudicato e coinvolto, coi D'Alessandro, in una operazione contro una serie di truffe nel settore delle scommesse; Domenico Di Maio e Francesco Maggio, entrambi coinvolti in indagini sui D'Alessandro.
    La gestione del servizio di pulizia interna dello stadio Romeo Menti è affidata alle società "Eco Srls" e "Pro Eco Srls", entrambe amministrate da Luigi Calabrese. Che è il genero di Luigi D'Alessandro, in quanto marito della figlia, ed è ritenuto, a sua volta, un elemento di spicco del gruppo di camorra da oltre venti anni. L'uomo, sottolinea il Tribunale nel decreto, avrebbe inoltre preservato i buoni rapporti con gli altri gruppi criminali presenti sul territorio assumendo la moglie di Aldo Gionta (esponente di vertice dell'omonimo clan, egemone a Torre Annunziata).
    Secondo lo stesso collaboratore di giustizia, Pasquale Rapicano, i D'Alessandro controllano anche il settore delle ambulanze presso lo stadio. A questo proposito il Tribunale ricorda le indagini sulla Croce Verde, società che forniva le ambulanze e che è risultata essere amministrata di fatto da Michele D'Alessandro e Antonio Rossetti, anche quest'ultimo ritenuto legato al clan, e per questo motivo era stata sequestrata.
    Attualmente il servizio è gestito dalla "New Life" di Daniele Amendola; secondo le dichiarazioni di Rapicano, Amendola avrebbe preso il posto di Arpaia, ufficialmente amministratore della Croce Verde, per decisione del clan, che avrebbe voluto mettere "nuove facce nel settore" ma conservando ugualmente il controllo.
    Altro caso evidenziato nel decreto, quello della Vip Security, che il Tribunale definisce "incredibile" e sintomatico del fatto che i vertici della Juve Stabia non possano non sapere che anche quel settore è controllato dalla criminalità: la società gestisce, infatti, il servizio di sicurezza pur essendo sprovvista del titolo autorizzativo per farlo (il Prefetto ha respinto la richiesta di ottenere la licenza per l'attività di vigilanza allo stadio). Il titolare della società, Luigi D'Esposito, viene indicato nell'organigramma della Juve Stabia come "vice delegato alla sicurezza".
    La gestione da parte del clan D'Alessandro viene individuata anche in occasione dei festeggiamenti del 29 maggio 2025 per l'ottima prestazione della squadra, organizzati dal Comune. In quella circostanza, al momento della premiazione dei calciatori più meritevoli, sul palco erano saliti Giovanni Imparato, Michele Lucarelli e Raffaele Di Somma, rappresentanti dei tre gruppi ultras della tifoseria che gli inquirenti identificano anche come "indubbi esponenti della criminalità locale", ed erano stati loro a consegnare una targa al calciatore Candellone, per poi comparire anche nelle foto ufficiali della squadra.
    La loro presenza in quei momenti sarebbe stata vissuta dalla società calcistica e dalle istituzioni "come fosse normale" e non "con timore né con fastidio". Soltanto il giorno successivo, viene sottolineato nel decreto, quando la testata "La Verità" aveva stigmatizzato quella infiltrazione, il sindaco aveva preso le distanze "da quei soggetti, da tutti conosciuti come esponenti della criminalità della zona".
    L'inserimento della premiazione nella scaletta della serata sarebbe stato richiesto dal portavoce del Sindaco, a cui si sarebbe rivolto il team manager della Juve Stabia, Pino Di Maio. Quest'ultimo è lo stesso a cui fa riferimento Silverio Onorato, esponente dei Cesarano detenuto in regime di 41 bis, il 21 agosto 2025, durante un colloquio in carcere col figlio, che ambisce a giocare nella Juve Stabia: l'uomo dice al ragazzo di andare da Di Maio e di dirgli di essere "il figlio di Silverio Onorato".
    Questa circostanza ha fatto nascere dubbio anche sulla gestione del settore giovanile, che potrebbe essere, anche questo, compromesso dalle ingerenze dei clan. Ipotesi che per il Tribunale si rafforza per la presenza nell'organigramma di Alfonso Todisco, Dirigente del settore giovanile: è imparentato con esponenti malavitosi della zona e in passato è stato denunciato per favoreggiamento personale per avere aiutato la latitanza del boss Michele D'Alessandro.
- title: La violenza ultras e il sottobosco neofascista sono un pericolo che va affrontato
  link: https://www.fanpage.it/podcast/scanner/la-violenza-ultras-e-il-sottobosco-neofascista-sono-un-pericolo-che-va-affrontato/
  category: Podcast
  image: https://staticfanpage.akamaized.net/wp-content/uploads/2025/09/Scanner-Sfondo-Category-1024x576.jpg
  info: null
  fullContent: |-
    Segui Scanner.Segui la rassegna stampa per capire il mondo, ogni mattina.
    La morte dell'autista a Rieti, colpito in testa da un sasso lanciato contro il bus dei tifosi, è una notizia che lascia senza parole. In questo podcast non ci occupiamo solitamente di cronaca ma quello che emerge dalle indagini è inquietante quanto prevedibile: quella che sembrava una violenza da stadio, ora ha un'ombra più scura: le indagini puntano su ultras legati a gruppi di estrema destra. Non è un incidente, ma una spedizione punitiva.
    Ti è piaciuto questo episodio di SCANNER?
    Per troppo tempo, in Italia, abbiamo fatto finta di niente. Abbiamo detto che la violenza e l'estremismo di destra erano roba da "goliardia" o da "curva". Curve come quelle della Lazio, del Verona, dell'Inter, note per le loro radici neofasciste. Ma l'odio non resta dentro lo stadio. Quei ragazzi tornano a casa, nei quartieri, e portano quell'ideologia nelle città e sui social.
    Dagli Stadi al Sottobosco Criminale e Istituzionale
    Questo mondo è sporco e complesso. Per anni, per esempio, il capo degli ultras della Lazio, Fabrizio Piscitelli, detto "Diabolik", è stato un simbolo di questa unione: un leader neofascista, ma anche un narcotrafficante che faceva affari con la criminalità organizzata, fino a quando non è stato ucciso da un sicario in pieno stile mafioso. Un esempio lampante di come l'estremismo politico sia spesso solo la facciata per attività criminali.
    Basta guardare cosa è successo di recente:
    L'Attentato di Traini: L'unico vero attentato politico in Italia negli ultimi anni è stato quello di Luca Traini (2018), un ex militante di destra che ha sparato contro ragazzi africani, solo per odio razziale.
    L'Assalto alla CGIL: L'attacco alla sede della CGIL nel 2021, guidato da frange No Vax, è finito con condanne che hanno svelato legami con Forza Nuova.
    Tutti questi episodi dimostrano che l'estremismo non è un gioco, è una violenza organizzata. E i nostri Servizi Segreti lo sanno bene. Nelle loro ultime Relazioni (2025) dicono chiaramente che l'eversione di estrema destra è un pericolo crescente.
    Le Amicizie Pericolose della Politica
    Il vero problema è che questa violenza si sente legittimata, perché i legami con la politica sono troppo stretti.
    Vediamo ogni anno quella liturgia fascista dei saluti romani ad Acca Larentia, nel cuore di Roma, che ha portato a nuovi rinvii a giudizio.
    Ma il punto più dolente è la destra istituzionale che non recide i ponti.
    L'inchiesta "Gioventù Meloniana" di Fanpage ha mostrato che i giovani di Fratelli d'Italia fanno saluti romani, cantano inni al Duce e usano linguaggi neofascisti proprio nelle sedi del partito
    Ancora più grave è la vicinanza di esponenti politici di alto livello a figure controverse. Pensiamo a Matteo Salvini, fotografato a una festa della Curva Sud del Milan in un abbraccio con Luca Lucci, capo ultras condannato per traffico di droga. Quando un Ministro degli Interni si fa ritrarre con persone con un curriculum criminale così pesante, il messaggio è devastante: l'odio e il crimine sono tollerati, se portano consensi.
    Infine, la stessa Chiara Colosimo, attuale Presidente della Commissione Antimafia del Parlamento, è nota per l'amicizia con Luigi Ciavardini, ex terrorista dei NAR e condannato per la Strage di Bologna.
    Quando un partito di governo non riesce a prendere le distanze in modo netto e i suoi esponenti si legano a figure del terrorismo nero o della criminalità da stadio, cosa succede? Succede che si manda un messaggio pericoloso: che l'odio è tollerato e che i conti con la storia non sono mai stati chiusi.
    Dobbiamo smetterla di chiudere gli occhi. Bisogna rompere ogni legame, ogni ambiguità politica, e trattare l'estremismo di destra per quello che è: qualcosa che va condannato senza ambiguità.
    Segui Scanner.Segui la rassegna stampa per capire il mondo, ogni mattina.
- title: Di quanto aumenta lo stipendio di medici e infermieri con la Manovra
  link: https://www.fanpage.it/politica/di-quanto-aumenta-lo-stipendio-di-medici-e-infermieri-con-la-manovra-2026/
  category: null
  image: https://staticfanpage.akamaized.net/wp-content/uploads/2021/02/sanitario.jpg
  info: Quali bonus edilizi ci saranno nel 2026 e quali no per chi deve fare lavori in casa
  fullContent: |-
    Circa 700 euro lordi in più all'anno (lordi) per gli infermieri e i medici, che però con gli aumenti dello scorso anno diventano 1.630 per i primi e circa 3mila per i secondi. Negli ultimi anni, i fondi alla sanità sono stati uno dei punti su cui il governo Meloni ha ricevuto più attacchi. Per la manovra 2026, quindi, l'esecutivo ha deciso di stanziare 2,4 miliardi di euro in più rispetto a quelli che erano previsti dall'ultima legge di bilancio (3,7 miliardi).
    In questo modo, il Fondo sanitario nazionale dovrebbe arrivare a quasi 143 miliardi. Con un'aggiunta, già prevista, di 2,65 miliardi all'anno nei prossimi due anni, per arrivare a nel 2028 con quasi 150 miliardi.  I soldi in più per il prossimo anno, come aveva annunciato la presidente del Consiglio Meloni in conferenza stampa e come conferma la bozza circolata nelle scorse ore, serviranno per delle assunzioni in più tra medici e infermieri, e per portare un aumento di stipendio alle due categorie.
    Per quanto riguarda le buste paga, l'aumento arriverà con un rialzo dell'indennità di specificità. La somma stanziata è di 280 milioni di euro, che si vanno a sommare ai soldi già inseriti nella legge di bilancio 2025. Sommando le risorse messe da parte negli ultimi due anni si arriva così alle cifre che la presidente del Consiglio aveva stimato in conferenza stampa: per gli infermieri, un aumento di 1.630 euro lordi all'anno, ovvero circa 125 euro lordi al mese; per i medici, circa 3mila euro all'anno o 23o euro al mese.
    Va detto che i numeri sarebbero più ridotti tenendo conto solo delle somme stanziate quest'anno, e non anche quelle dell'anno scorso. Nel passaggio da 2025 a 2026 c'è un incremento di 85 milioni di euro per le indennità dei medici, che porterebbe a un aumento di stipendio da 700 euro all'anno (54 euro lordi al mese circa), mentre per gli infermieri ci sono 195 milioni, anche in questo caso sufficienti per circa 700 euro all'anno di aumento.
    Resta comunque la possibilità per le single Regioni di alzare ulteriormente la busta paga per chi opera nei Pronto soccorso. Ma si tratta di usare i fondi regionali, che in molti casi sono già ridotti all'osso dalle necessità del comparto sanità.
    L'ipotesi che circolava prima della legge di bilancio – sostenuta anche dalle dichiarazioni del governo – era che l'esecutivo avrebbe varato un piano di assunzioni nella sanità che avrebbe coinvolto 25-30mila persone. D'altronde, se che il numero di medici in Italia non è particolarmente basso (ma molti scelgono di non lavorare nel pubblico), c'è una vera e propria carenza di infermieri. Guardando ai numeri della legge di bilancio, però, la prospettiva è meno entusiasmante.
    Sarebbe prevista l'assunzione di circa 6.300 infermieri. Una quantità ben lontana dalle necessità a livello nazionale, che sarebbero di dieci volte tanto. A questi si aggiungono poco meno di mille medici, per un totale complessivo di meno di 7.500 persone.
    Il ministro della Salute, Orazio Schillaci, ha parlato degli infermieri dicendo che sono "al centro della manovra".E ha insistito che ne verranno assunti "20mila in più rispetto al turnover naturale". Il punto è che il ministro spera che questo avvenga con i soldi delle Regioni.
- title: 'Paolo Bertolucci: "Sinner non è un calciatore, se si fa male in Davis perde i suoi guadagni"'
  link: https://www.fanpage.it/sport/tennis/paolo-bertolucci-sinner-non-e-un-calciatore-se-si-fa-male-in-coppa-davis-perde-i-suoi-guadagni/
  category: Intervista
  image: https://staticfanpage.akamaized.net/wp-content/uploads/sites/27/2025/10/quando-gioca-sinner-altmaier-atp-vienna-1024x576.jpg
  info: Perché Jannik Sinner ha deciso di rinunciare alla partecipazione con l'Italia, aiutato dal regolamento
  fullContent: |-
    Jannik Sinner rinuncia alla fase finale di Coppa Davis. Una scelta che ha fatto discutere, ma che per Paolo Bertolucci non sorprende affatto. L’ex azzurro, colonna del nostro tennis e voce di Sky, ha analizzato senza filtri ai microfoni di Fanpage la decisione del campione italiano e numero due del mondo: "Era già scritta, mi sarei stra-meravigliato se avesse giocato. Il tennis è gli Slam, punto". Tra la programmazione, il peso della stagione e la logica di un professionista, Bertolucci smonta alla sua maniera ogni polemica: "Non è un calciatore legato a una società, è un libero professionista. La gente pensa alla maglia azzurra, ma nel tennis non è così".
    Paolo, possiamo dire che questa scelta di Sinner di non prendere parte alle Finals di Davis era un po' nell'aria? "Era una cosa che non era solo nell’aria, ma quasi già scritta. Mi sarei stra-meravigliato se avesse giocato in Coppa Davis. Il tennis è gli Slam, punto. In alternativa, come quarta o quinta cosa, ci sono le ATP Finals. Questo è il tennis mondiale. Poi ci sono i Masters 1000, che certo, si giocano per vincere il torneo, ma spesso vengono disputati in proiezione dello Slam. Questo è il tennis. Il resto non c’è. La Davis era una cosa di anni e anni fa, quando non c’erano tutti i tornei e la Coppa Davis era il modo migliore e più giusto per difendere i colori della nazione".
    Ora è un po' cambiato… "Adesso, per come l’hanno ridotta, tra virgolette… Certo, anche prima quando si giocava su tre giorni, era già chiaro che qualcosa stava cambiando. Quando Federer non la gioca, Nadal forse, Djokovic sì ma ogni tanto e lo stesso Alcaraz la salta, allora è finita. Non c’è niente da fare".
    Insomma, non bisogna stupirsi di una scelta che rientra nella programmazione di un atleta? "Dov’è la notizia clamorosa? Anche Alcaraz non ha giocato. E allora? Cosa c’è di così clamoroso? Non lo capisco. È un libero professionista, non è legato a un club o a una federazione. È diventato un giocatore a spese sue. La gente pensa alla maglia azzurra, ma nel tennis non è così. Non funziona come nel calcio".
    Potrebbe aver influito il fatto di aver contribuito in modo netto a due trionfi già? "L’ha fatta vincere due volte, basta. E poi: ‘Ah, ma stavolta si gioca in Italia'. Ok, sono tre. ‘Eh, ma il prossimo anno ne hai fatto tre, puoi farne quattro'. E poi, perché non ci fa vincere la quinta? Ragazzi ma non è così. A quel punto diventa infinito. Prima o poi il cordone ombelicale con la famiglia, con la squadra, si taglia. Ha contribuito a farla vincere due volte, magari la rigiocherà fra qualche anno, ma ora è giusto che sia focalizzato sulla sua carriera".
    D'altronde siamo reduci da un torneo devastante come Shanghai e si gioca tanto. "Hai visto cosa è successo a Rune? Non è un calciatore che ha quattro anni di contratto e che, anche se si fa male, i soldi li prende lo stesso. Rune, se si infortuna, non guadagna per un anno. E allora è chiaro: uno deve pensare alla propria carriera, che può essere breve".
    Le polemiche dunque lasciano assolutamente il tempo che trovano. "Allora sai cosa ti dicono? ‘Ah però è andato a giocare l’esibizione'. Non sono fatti suoi? Cioè, con tutti quei soldi, eccetera, per tre giorni allora lui dovrebbe dire: ‘No, non vado là perché devo giocare la Coppa'. Adesso, ragazzi, non raccontiamoci delle stronzate. Perché io voglio vedere chi è che dice: ‘No, io rinuncio a Riad (al Six Kings Slam, ndr) perché devo giocare la Coppa'".
    È già successo che sia stato oggetto di critiche dopo il primo forfait in Davis, pensi che si scenda e si salga in fretta dal carro? "Adesso ricominceranno: ‘Ah, per forza parla tedesco', ‘Ah, per forza vive a Montecarlo', ‘Ah, però ha la Ferrari'… insomma, ripartiranno tutte le solite stronzate classiche italiane. Ma lui non guarda i social, non legge i giornali. Quindi possono scrivere quello che vogliono. Figurati se i media fanno cambiare idea a Sinner, o ad Alcaraz, o a un altro. I media… ma dove vivete? Diranno che non è andato da Mattarella, le solite cose che vengono fuori. Quelle le tengono da parte, poi al momento opportuno le tirano fuori. Vedrai se non le tirano fuori".
    Come può reagire il gruppo azzurro di fronte a questa assenza? "Alcuni hanno detto: ‘Ah, ma poteva aspettare a dirlo'. No, è giusto, perché le convocazioni vengono fatte adesso, ed è corretto che il capitano possa mettere giù la squadra senza di lui e preparare anche mentalmente gli altri componenti al fatto che non c’è più, come dire, lo scudo protettivo di uno che ti fa partire 1-0, ma che bisogna cavarsela da soli. Quindi è anche un lavoro psicologico che deve fare il capitano sugli altri giocatori, i quali dovranno assumersi la responsabilità e cercare di dare il meglio. Insomma, anche come tempistica, la decisione è giusta".
    A proposito del Six Kings Slam, lì davvero per dirla alla Bertolucci "non c'è stata trippa per gatti". Abbiamo visto un Sinner dominante. "È stato di un altro livello, su questo non ci piove. È la conferma che il suo massimo lo esprime soprattutto a livello indoor — lo abbiamo detto mille volte. E poi, l’ho scritto anche io: il fatto che lì non ci sia pressione fa tutta la differenza del mondo. Perché uno Slam non è solo due settimane, ma anche la settimana precedente — sono tre settimane di pressione mediatica continua: interviste, televisione, giornalisti, allenamenti, il pubblico, tutti i giocatori e gli allenatori nello spogliatoio. È una roba che ti tritura completamente. Quindi puoi anche entrare in campo rigido, bloccato, nervoso. Lì invece li ho visti entrare in campo sorridendo. È vero che ci sono un sacco di soldi in palio, ma giochi libero, giochi leggero. E c’è una grossa differenza".
